
			
《中国传统老年医学文献精华（第二版）科学技术文献出版社2014年4月


（分类：编注按译
 

 韩非子

  傅景华
注按 
 


［内容述要］


《韩非子》，55篇。战国末期韩非著。从道服理，重德奉生。推崇无为无思，恬惔处世。痛恨欲利侈迷，淫物玩好。主张以法治国，反对侈费祸国。合商法、申术、慎势为一。倡抱法、用术、处势之治。


韩非，生于周赧王三十五年（约公元前279年），卒于秦始皇十四年（前233年），先秦韩国人。少师荀卿，与李斯同。博志多能，才思超群。曾多次上书进谏，望韩王安励精图治，变法图强。韩王置若罔闻。后出使秦，亦未重用。被李斯姚贾陷害。现存注校本30余种。有明赵用贤《韩非子》、清王先慎《韩非子集解》、近代梁启雄《韩非子浅解》、陈奇猷《韩非子集释》、周勋初《韩非子校注》等。本文节选自明万历十年壬午赵用贤校刻《管韩合刻》本。


［文献节选］


道者，万物之始，是非之纪也。是以明君守始以知万物之源，治纪以知善败之端。故虚静以待令，令名自命也，令事自定也。虚则知实之情，静则知动者正。

有言者自为名，有事者自为形。（《主道第五》）


按：道始道纪。万物始生，是非纲纪。明君从之，守始治纪。虚静待令，名命事定。虚知实情，静知动正。虚静治国，虚静治人，虚静治病。政道医道也。有言自名，有事自形。言正名正，事正形正。医言医事，亦如是也。


夫香美脆味，厚酒肥肉，甘口而疾形；曼理皓齿，说情而捐精。故去甚去泰，身乃无害。（《扬权第八》）


按：饮食厚味，甘口疾形。纵欲美貌，悦情损精。去其太过，避其大害。过则为害，养生之忌。《黄帝内经·
素问》：“高粱厚味，足生大丁。”


德者，内也。得者，外也。上德不德，言其神不淫于外也。神不淫于外则身全，身全之谓德。德者，得身也。凡德者，以无为集，以无欲成，以不思安，以不用固。为之欲之，则德无舍。德无舍，则不全。（《解老第二十》，下同）


按：德内得外，神内身外。神守身全，身全德全。无为乃集，无欲乃成。不思则安，不用则固。有为有欲，身则不全。德无所舍，德亦不全。《黄帝内经•素问》：“以其德全不危矣！”德得神身，内外本末。政道从之，医道从之，本草从之，养生从之。国须医道，民须医道。国须养生，民须养生。


所以贵无为无思为虚者，谓其意无所制也。夫无术者，故以无为无思为虚也。夫故以无为无思为虚者，其意常不忘虚，是制于为虚也。虚者，谓其意无所制也。今制于为虚，是不虚也。虚者之无为也，不以无为为有常。不以无为为有常则虚，虚则德盛，德盛之为上德。故曰：上德无为而无不为也。


按：无为无思，意无所制。意无归虚，归虚神生。神生德生，德生上德。上德无为，而无不为。王道上德，医道上德。


人有祸则心畏恐，心畏恐则行端直；行端直则思虑熟，思虑熟则得事理；行端直则无祸害，无祸害则尽天年；得事理则必成功，尽天年则全而寿；必成功则富与贵，全寿富贵之谓福。而福本于有祸。故曰：祸兮福之所倚。以成其功也。


按：有祸心畏，心畏行直，行直思熟，思熟得理。行直无祸，得理功成。无祸功成，富贵寿福。福缘于祸，祸福所依。


人有福则富贵至，富贵至则衣食美，衣食美则骄心生，骄心生则行邪僻而动弃理。行邪僻则身死夭，动弃理则无成功。夫内有死夭之难，而外无成功之名者，大祸也。而祸本生于有福。故曰：福兮祸之所伏。


按：福则富贵，衣食奢美。奢则骄心，行邪弃理。行邪身夭，弃理功败。祸生于福，福祸所伏。


人莫不欲富贵全寿，而未有能免于贫贱死夭之祸也。心欲富贵全寿，而今贫贱死夭，是不能至于其所欲至也。凡失其所欲之路而妄行者之谓迷，迷则不能至于其所欲至矣。


按：失路者迷，妄行者迷。所欲不至，病夭不寿。人皆厌病，不厌添病之路。人皆畏死，不畏趋死之途。人皆喜生，不喜养生之道。人皆欲寿，不欲益寿之德。


聪明睿智天也，动静思虑人也。人也者，乘于天明以视，寄于天聪以听，托于天智以思虑。故视强则目不明，听甚则耳不聪，思虑过度则智识乱。目不明，则不能决黑白之分；耳不聪则不能别清浊之声，智识乱则不能审得失之地。目不能决黑白之色则谓之盲，耳不能别清浊之声则谓之聋，心不能审得失之地则谓之狂。盲则不能避昼日之险，聋则不能知雷霆之害，狂则不能免人间法令之祸。书之所谓治人者，适动静之节，省思虑之费也。所谓事天者，不极聪明之力，不尽智识之任。苟极尽则费神多，费神多则盲聋悖狂之祸至，是以啬之。啬之者，爱其精神，啬其智识也。故曰：治人事天莫如啬。


按：聪明睿智，本于天也。动静思虑，人之用也。视乘天明，听寄天聪，思托天智。视强不明，听甚不聪，思过不智。不用则废，过用则伤。治国治人，养生养寿，防病治病，皆在于啬。


众人之用神也躁［1］，躁则多费，多费之谓侈。圣人之用神也静，静则少费，少费之谓啬。啬之谓术也，生于道理。夫能啬也，是从于道而服于理者也。众人离于患［2］，陷于祸，犹未知退，而不服从道理。圣人虽未见祸患之形，虚无服从于道理，以称蚤服［3］。故曰：夫谓啬，是以蚤服。


注：


［1］躁：动。


［2］离：罹。


［3］蚤：早


按：神动多侈，神静少啬。啬之谓术，生于道理。圣人能啬，从道服理。神静虚无，养生之道。


人有欲则计会乱，计会乱而有欲甚，有欲甚则邪心胜，邪心胜则事经绝，事经绝则祸难生。由是观之，祸难生于邪心，邪心诱于可欲。可欲之类，进则教良民为奸，退则令善人有祸。奸起则上侵弱君，祸至则民人多伤。


按：欲生邪心，邪心生祸。欲教人奸，欲令人祸。奸上侵君，祸下伤民。嗜欲不节，神医不治。医国医人，皆如是也。


是以圣人不引五色，不淫于声乐，明君贱玩好而去淫丽。人无毛羽，不衣则不犯寒［1］，上不属天而下不著地，以肠胃为根本，不食则不能活。是利不免于欲利之心，欲利之心不除，其身之忧也。故圣人衣足以犯寒，食足以充虚，则不忧矣。


注：


［1］犯：胜。


按：不引五色，不淫声乐，鄙贱玩好，远去淫丽，圣人之道，明君之德。衣足御寒，食足充虚，足则可矣，知足常乐。何必多费，祸由生矣！肆意掠夺，耗竭灭绝，伤天害地，亡无日矣！


故欲利甚于忧，忧则疾生，疾生而智慧衰，智慧衰则失度量，失度量则妄举动，妄举动则祸害至，祸害至而疾婴内［1］，疾婴内则病祸薄外，病祸薄外则苦痛杂于肠胃之间，苦痛杂于肠胃之间则伤人也憯［2］。憯则退而自咎，退而自咎也生于欲利。故曰：咎莫憯于欲利。


注：


［1］婴：缠绕。


［2］憯：甚。


按：欲利伤人，病祸苦痛。咎由自取，莫过欲利。


周公曰：冬日之闭冻也不固，则春夏之长草木也不茂。天地不能常侈常费，而况于人乎？故万物必有盛衰，万事必有弛张……是以智士俭用其财则家富，圣人爱宝其神则精盛。


按：冬藏不固，夏长不茂。天不侈费，况于人乎？物有盛衰，事有弛张。俭财家富，宝神精盛。


人无愚智，莫不有趋舍［1］。恬淡平安，莫不知祸福之所由来。得于好恶，怵于淫物［2］，而后变乱。所以然者，引于外物，乱于玩好也。恬惔有趋舍之义，平安知祸福之计。而今也玩好变之，外物引之；引之而往，故曰：拔。至圣人不然，一建其趋舍，虽见所好之物不能引，不能引之谓不拔。一于其情，虽有可欲之类，神不为动，神不为动之谓不脱……身以积精为德……今治身而外物不能乱其精神，故曰：“修之身，其德乃真。（《解老第二十》）


注：


［1］趋：取。


［2］怵：诱。


按：引于外物，乱于玩好，取淫舍义，祸由欲生。外物不引，意志不拔。内欲不动，精神不脱。积精全神，身修德真。


空窍者［1］，神明之户牖也［2］。耳目竭于声色，精神竭于外貌，故中无主。中无主则祸福虽如丘山无从识之。故曰：不出于户，可以知天下；不窥于牖，可以知天道。此言神明之不离其实也［3］。（《喻老第二十一》）


注：


［1］空窍：开合出入之局域空。


［2］户牖：门窗。喻神气之开合出入。


［3］实：实空。与虚空相对。开合属实空。神明在合空。


按：空生神明，窍似户牖。耳竭于声，目竭于色，精竭于外，神竭于貌。中无神主，祸如丘山。不出户，知天下；不窥牖，知天道。神明内守，不离其中。神通自在，归于虚空。

 


（傅景华 杨虹）

 



《中国传统老年医学文献精华（第二版）科学技术文献出版社2014年4月


（分类：编注按译）

 

 

 

 

 
 							
		