
			《生命在于运动》1983年第3期 （分类：养生论著）
 

《勿药元诠》中的健身法

傅景华
 


调息法：调息之法，不拘时候，随便而坐，平直其身，纵任其体，不倚不曲，解衣缓带，务令周适，口中舌搅数遍，微微呵出浊气，鼻中微微纳之，或三五遍，或一二遍，有津咽下，叩齿数通，舌舔上腭，唇齿相着，两目垂帘，令胧胧然，渐次调息，不喘粗，或数息出，或数息入，从一而十，从十而百，摄在心数，勿令散乱，如心息相依，杂念不生，则止勿数，任其自然，坐久愈妙，若欲起身，须徐放手足，勿得遽（jùǚ音据，意仓促）起，能勤行之，静中光景，种种奇特，直可明心悟道，不但养身全生而已也。调息有四相，呼吸有声者，风也，守风则散；虽无声而鼻中涩滞者，喘也，守喘则结；不声不滞而往来有形者，气也，守气则牢；不声不滞，出入绵绵，若存若亡，神气相依，是息相也，息调则心定，真气往来，自能夺天地之造化，息息归根，命之蒂也。


随息法：苏子瞻《养生颂》曰：已饥方食，未饱先止，散步逍遥，务令腹空，当腹空时，即便入室，不拘昼夜，坐卧自便，唯在摄身，使如木偶……视鼻端，自数出入息，绵绵若存，用之不勤，数至数百，此心寂然，此身兀然，与虚空等，不烦禁制，自然不动，数至数千，或不能数，则有一法，名之曰随，与息俱出，复与俱入，随之不已，一旦自住，不出不入，忽觉此息从毛窍中八万四千，云蒸雨散，无始以来，诸病自除，诸障自灭，定能生慧，自然明悟，譬如盲人忽然有眼，此时何用求人指路，是故老人言尽于此。


十六字诀法：《一秤金诀》曰：一吸便提，气气归脐，一提便咽，水火相见。此法不拘行住坐卧，舌搅华池舔上腭，候津生时，漱而咽下，啯啯有声，随于鼻中吸清气一口，以意力同津送至脐下丹田，略存一存，谓之一吸；随将下部轻轻如忍便状，以意力后尾间提起，上夹脊双关，透玉枕，入泥丸，谓之一呼，周而复始，久行精神强旺，百病不生。


数息法：得便常常闭目盘膝而坐，洗心涤虑，无我无人，数出入气息，数至百，心神安定，性静情怡，真元生育，气血太和，亦却病延生，简易之大法也。又法，若遇心绪烦乱之时，侧卧于榻上，以下耳贴枕上，用手将上耳掩按，使无所闻，遂静心数息，数至数百，则心火下降，气爽神清，烦劳不苦，智慧聪明，此法之功神验。


保健十六宜：发宜多梳，面宜多擦，目宜常运，耳宜常弹，舌宜抵腭，齿宜数叩，津宜数咽，浊宜常呵，背宜常暖，胸宜常护，腹宜常摩，谷道宜常撮，肢节宜常摇，足心宜常擦，皮肤宜常干沐浴，大小便宜闭口勿言。

调摄法：节饮食，减劳碌，适寒温，避风雨，时起居，忘思虑，寡欲念，戒气怒，饭后散步逍遥，以化饮食，而生精力，当腹空时，入室静坐，洗心涤虑，调养气息，以宁神志，阴阳相生，气血充足，精神强旺，寿寓延洪。

 

注：《勿药元诠》系清代著名医学家、养生家汪昻的养生学专著。
 
《生命在于运动》1983年第3期 （分类：养生论著）
 							
		